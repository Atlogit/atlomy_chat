
[0057]  [024]  []  []

-Z/4/737/t1	{ΓΑΛΗΝΟΥ ΠΕΡΙ ΑΡΙΣΤΗΣ ΚΑΤΑΣΚΕΥΗΣ 
-Z/4/737/t2	        ΤΟΥ ΣΩΜΑΤΟΣ.} 
-Z/4/737/1	  Τίς ἡ ἀρίστη κατασκευὴ τοῦ σώματος ἡμῶν; ἆρά 
-Z/4/737/2	γ' ἡ εὐκρατοτάτη, καθάπερ ἔδοξε πολλοῖς τῶν παλαιῶν ἰατρῶν 
-Z/4/737/3	τε καὶ φιλοσόφων; ἢ τὴν μὲν ἀρίστην ἀναγκαῖον εὐκρατο-
-Z/4/737/4	τάτην ὑπάρχειν, οὐ μὴν τήν γ' εὐκρατοτάτην ἐξ ἀνάγκης 
-Z/4/737/5	ἀρίστην; ἡ μὲν γὰρ ἐκ θερμοῦ καὶ ψυχροῦ καὶ ξηροῦ καὶ 
-Z/4/737/6	ὑγροῦ σύμμετρος κρᾶσις ὑγίεια τῶν ὁμοιομερῶν ἐστι τοῦ 
-Z/4/738/1	σώματος ἡμῶν· ἡ δ' ἐκ τούτων ἁπάντων ‖ τοῦ ζῴου διά-
-Z/4/738/2	πλασις ἐν θέσει καὶ μεγέθει καὶ σχήματι καὶ ἀριθμῷ τῶν 
-Z/4/738/3	συνθέτων ὑπάρχει καὶ δόξειεν ἂν ἐγχωρεῖν ἐξ ἁπάντων ἢ 
-Z/4/738/4	ἐκ τῶν πλείστων γε μορίων εὐκράτων συγκείμενόν τι σῶμα 
-Z/4/738/5	περὶ τὸ μέγεθος αὐτῶν ἢ τὸν ἀριθμὸν ἢ τὴν διάπλασιν ἢ 
-Z/4/738/6	τὴν πρὸς ἄλληλα σύνταξιν ἡμαρτῆσθαι. πειρατέον οὖν ὑπὲρ  
-Z/4/738/7	ἁπάντων τούτων ἐφεξῆς διελθεῖν ἀρξαμένους ἀπὸ τῶν 
-Z/4/738/8	ὀνομάτων, οἷς ἐξ ἀνάγκης χρώμεθα κατὰ τόνδε τὸν λόγον, 
-Z/4/738/9	ἐπειδὴ καὶ περὶ τούτων ἐρίζουσί τινες, οἱ μὲν κατασκευὴν 
-Z/4/738/10	ἀρίστην, οἱ δὲ διάθεσιν, οἱ δ' ἕξιν ἢ σχέσιν ἢ φύσιν σώματος 
-Z/4/738/11	ἢ ὅπως ἂν ἑκάστῳ δόξῃ λέγειν ἀξιοῦντες. ἐγὼ δὲ τὸ μὲν 
-Z/4/738/12	ὡς ἄν τῳ παραστῇ ποιεῖσθαι τὴν ἑρμηνείαν οὐ μέμφομαι, 
-Z/4/738/13	τὸ δ' ἐγκαλεῖν τοῖς ἑτέρως ὀνομάζουσιν οὐκ ἐπαινῶ, τὴν 
-Z/4/738/14	πλείστην καὶ μεγίστην φροντίδα τῶν πραγμάτων αὐτῶν, 
-Z/4/738/15	ὑπὲρ ὧν ὁ λόγος ἐστίν, ἡγούμενος χρῆναι ποιεῖσθαι μᾶλλον 
-Z/4/738/16	ἢ τῶν ὀνομάτων. εἴτ' οὖν ἀρίστην κατασκευὴν σώματος 
-Z/4/738/17	εἴτε διάθεσιν εἴθ' ἕξιν εἴτε σχέσιν εἴτε φύσιν εἴθ' ὁπωσοῦν 
-Z/4/738/18	ἑτέρως ὀνομάζειν ἐθέλοι τις, οὕτω θέμενος, ἐὰν ἀπό τε τῆς 
-Z/4/739/1	ὁμολογουμένης ἐννοίας ‖ ἄρξηται καὶ προϊὼν ἐπὶ τὴν τῆς 
-Z/4/739/2	οὐσίας εὕρεσιν ἐν τάξει τινὶ καὶ μεθόδῳ ποιῆται τὴν ζήτησιν, 
-Z/4/739/3	ἐπαινέσομαι τοῦτον ἐγὼ πολὺ μᾶλλον ἢ εἰ περὶ τῶν ὀνο-
-Z/4/739/4	μάτων πάνδεινός τίς μοι φαίνοιτο. καὶ τοίνυν καὶ ἡμεῖς 
-Z/4/739/5	οὕτω ποιῶμεν ἀπὸ τῆς κοινῆς ἐννοίας ἀρξάμενοι καὶ 
-Z/4/739/6	ταύτην διορισάμενοι μεθόδῳ προΐωμεν ἐπὶ τὸ συνεχὲς τῆς 
-Z/4/739/7	σκέψεως. 
-Z/4/739/8	  Τίς οὖν ἔννοια κοινὴ πᾶσιν ἀνθρώποις ἐστὶν 
-Z/4/739/9	ἀρίστης κατασκευῆς σώματος; ἀκοῦσαι μὲν γὰρ ἔστι λεγόντων 
-Z/4/739/10	αὐτῶν οὐχ ὁμοίως τῇ λέξει, νοούντων δ' ἁπάντων ἓν καὶ  
-Z/4/739/11	ταὐτὸν πρᾶγμα. τὸ γοῦν ὑγιεινότατον σῶμα πάντες μὲν 
-Z/4/739/12	ἑξῆς ἐπαινοῦσιν, ὥσπερ οὖν καὶ τὸ εὐεκτικώτατον, εἰς ἓν 
-Z/4/739/13	μέν τι πρᾶγμα βλέποντες ἀμφότεροι καὶ τούτῳ τὴν διάνοιαν 
-Z/4/739/14	ἐπιβάλλοντες, οὐ μὴν οὔτε διηρθρωμένως αὐτὸ νοοῦντες 
-Z/4/739/15	οὔθ' ἑρμηνεῦσαι σαφῶς ἐπιστάμενοι. καὶ γὰρ καὶ τὰς 
-Z/4/739/16	ἐνεργείας ἁπάντων τῶν τοῦ σώματος μορίων εὐρώστους 
-Z/4/739/17	ἔχειν ἀξιοῦσι καὶ μὴ ῥᾳδίως ὑπὸ τῶν νοσωδῶν αἰτίων 
-Z/4/739/18	νικᾶσθαι. τούτων δὲ τὸ μὲν ἐν ταῖς ἐνεργείαις ταῖς κατὰ 
-Z/4/739/19	φύσιν ὑγίεια, τὸ δὲ μετὰ ῥώμης τινὸς εὐεξία. κοινὸν 
-Z/4/740/1	δ' ἀμφοῖν τὸ μὴ ‖ ῥᾳδίως ἁλίσκεσθαι νόσοις, ὥστ' εὐεκτικὴ 
-Z/4/740/2	μὲν πάντως ἐστὶν ἡ ὑγιεινοτάτη κατάστασις, ἧς ἅπαντες 
-Z/4/740/3	ἄνθρωποι γλίχονται· συμβέβηκε δ' αὐτῇ τό τ' ἐν ταῖς ἐνερ-
-Z/4/740/4	γείαις κατωρθωμένον καὶ τὸ δύσλυτον. ταῦτά τοι καὶ 
-Z/4/740/5	δεόντως εὐεξία κέκληται, ἐμφαίνοντος μὲν ἤδη καὶ αὐτοῦ 
-Z/4/740/6	τοῦ τῆς ἕξεως ὀνόματος τὸ μόνιμόν τε καὶ δύσλυτον, ἀλλ' 
-Z/4/740/7	ἐπὶ μᾶλλον ἔτι τοῦ τῆς εὐεξίας, ὡς ἂν ἀρίστης τινὸς ἕξεως 
-Z/4/740/8	ὑπαρχούσης. ὥστε καὶ κατασκευὴν ἀρίστην σώματος εἴτε 
-Z/4/740/9	τὴν ὑγιεινοτάτην εἴτε τὴν εὐεκτικωτάτην εἴποιμεν, οὐχ ἁμαρ-
-Z/4/740/10	τησόμεθα καὶ κρινοῦμεν αὐτὴν τῷ δυσλύτῳ τῶν κατωρθω-
-Z/4/740/11	μένων ἐνεργειῶν. ἐπεὶ δὲ τοῦτ' ἤδη διώρισται, σκεπτέον 
-Z/4/740/12	ἐφεξῆς, ἥτις ἐστὶν ἡ οὐσία τῆς τοιαύτης τοῦ σώματος ἕξεως. 
-Z/4/740/13	ἀρχὴ δὲ κἀνταῦθα τῆς εὑρέσεως, εἰ ζητήσαιμεν, ὅπως 
-Z/4/740/14	διακειμένου τοῦ σώματος ἐνεργοῦμεν ἄριστα. χρὴ τοίνυν 
-Z/4/740/15	εἰς τοῦτο τῶν ἤδη δεδειγμένων ἐν ἑτέροις ὑπομνήμασιν 
-Z/4/740/16	ἀναμνησθῆναι, πρῶτον μὲν ὡς ἐκ θερμοῦ καὶ ψυχροῦ καὶ 
-Z/4/741/1	ξηροῦ καὶ ὑγροῦ τὰ ‖ σώμαθ' ἡμῶν κέκραται· δέδεικται δὲ 
-Z/4/741/2	περὶ τούτων ἐν τῷ Περὶ τῶν καθ' Ἱπποκράτην στοιχείων  
-Z/4/741/3	γράμματι· δεύτερον δὲ τοῦ διορίσασθαι τὰς κράσεις τῶν 
-Z/4/741/4	μορίων· εἴρηται δὲ καὶ περὶ τούτων ἐν τοῖς Περὶ κράσεων 
-Z/4/741/5	ὑπομνήμασιν· ἐφεξῆς δὲ τούτων, ὡς ἕκαστον μὲν τῶν 
-Z/4/741/6	ὀργανικῶν τοῦ σώματος μελῶν ἓν ἔχει τῶν ἐν ἑαυτῷ μορίων 
[0057]  [024]  []  []

-Z/4/741/7	αἴτιον τῆς ἐνεργείας, τὰ δ' ἄλλα σύμπαντα τὰ συμπληροῦντα 
-Z/4/741/8	τὸ πᾶν ὄργανον ἐκείνου χάριν ἐγένετο. δέδεικται δὲ καὶ 
-Z/4/741/9	περὶ τούτων αὐτάρκως ἐν τῇ Περὶ χρείας μορίων πραγ-
-Z/4/741/10	ματείᾳ. εἴη ἂν οὖν ἀρίστη κατασκευὴ τοῦ σώματος, ἐν ᾗ 
-Z/4/741/11	τὰ μὲν ὁμοιομερῆ πάντα—καλεῖται δ' οὕτω δηλονότι τὰ 
-Z/4/741/12	πρὸς αἴσθησιν ἁπλᾶ—τὴν οἰκείαν ἔχει κρᾶσιν, ἡ δ' ἐκ 
-Z/4/741/13	τούτων ἑκάστου τῶν ὀργανικῶν σύνθεσις ἔν τε τοῖς μεγέθεσιν 
-Z/4/741/14	αὐτῶν καὶ τοῖς πλήθεσι καὶ ταῖς διαπλάσεσι καὶ ταῖς πρὸς 
-Z/4/741/15	ἄλληλα συντάξεσιν εὐμετρότατα κατεσκεύασται. ὅ τι γὰρ 
-Z/4/741/16	ἁπάσαις ταῖς ἐνεργείαις ἄριστα διάκειται, τοῦτο καὶ δυσ-
-Z/4/741/17	παθέστατον εἶναι τῶν ἄλλων σωμάτων ἁπάντων οὐ χαλεπῶς 
-Z/4/741/18	ἄν τις ἐξεύροι. ὃ γὰρ ἂν ἐνεργῇ μόριον ἄριστα, τοῦτο 
-Z/4/742/1	τῆς [μὲν] τῶν ὁμοιο‖μερῶν εὐκρασίας καὶ τῆς τῶν ὀργανι-
-Z/4/742/2	κῶν συμμέτρου κατασκευῆς ἔκγονον ὑπάρχει. τοιοῦτον δ' ἐστὶ 
-Z/4/742/3	τὸ προειρημένον σῶμα. δῆλον οὖν, ὡς ἐνεργήσει πάντων 
-Z/4/742/4	ἄριστα. ὅτι δὲ καὶ δυσπαθέστατόν ἐστιν, ὧδ' ἂν μάλιστα 
-Z/4/742/5	μάθοις.  
-Z/4/742/6	  Αἱ βλάβαι τοῖς σώμασιν ἡμῶν αἱ μὲν ἀπὸ 
-Z/4/742/7	τῶν ἔξωθεν αἰτίων, αἱ δ' ἀπὸ τῶν τῆς τροφῆς ὁρμῶνται 
-Z/4/742/8	περιττωμάτων. αἱ μὲν ἀπ' αὐτῶν τῶν ἔξωθεν αἰτίων ἐγ-
-Z/4/742/9	καυθεῖσί τε καὶ ψυχθεῖσιν ὑγρανθεῖσί τε καὶ ξηραν-
-Z/4/742/10	θεῖσι πέρα τοῦ προσήκοντος. ἐν τούτῳ δὲ τῷ γένει 
-Z/4/742/11	καὶ κόπους καὶ ἀγρυπνίας καὶ λύπας καὶ φροντίδας ὅσα 
-Z/4/742/12	τ' ἄλλα τοιαῦτα θετέον. ἀπὸ δὲ τῶν τῆς τροφῆς πε-
-Z/4/742/13	ριττωμάτων διτταὶ μὲν κατὰ γένος, ὅτι καὶ ταῦτα διττά, 
-Z/4/742/14	τὰ μὲν τῷ ποσῷ, τὰ δὲ τῷ ποιῷ διοχλοῦντα, πολυειδεῖς 
-Z/4/742/15	δὲ κατ' εἶδος. ὅτι μὲν οὖν τοῖς ἔξωθεν αἰτίοις τὸ συμ-
-Z/4/742/16	μέτρως διακείμενον σῶμα δυσάλωτόν ἐστι, πρόδηλον μὲν 
-Z/4/742/17	κἀξ αὐτῆς αὐτοῦ τῆς εὐκρασίας, χαλεπῶς καὶ μόγις εἰς 
-Z/4/742/18	ἀμετρίαν κράσεως ἀφικνουμένης τῷ πάντη τῶν ἄκρων 
-Z/4/743/1	ἀφεστάναι πλεῖστον. ‖ οὐ μὴν ἀλλὰ κἀκ τοῦ καλῶς ἐνεργεῖν 
-Z/4/743/2	ἄριστ' ἂν εἴη παρεσκευασμένον εἰς δυσπάθειαν, ἥκιστα 
-Z/4/743/3	καμάτοις ἁλισκόμενον. ὑπάρχει δ' εὐθὺς τῷ τοιούτῳ σώ-
-Z/4/743/4	ματι καὶ εὐχυμοτάτῳ τῶν ἄλλων ἁπάντων εἶναι, ὥστε καὶ 
-Z/4/743/5	λύπης καὶ θυμοῦ καὶ ἀγρυπνίας καὶ φροντίδος ὄμβρων τε 
-Z/4/743/6	καὶ αὐχμῶν καὶ λοιμῶν καὶ πάντων ἁπλῶς εἰπεῖν τῶν 
-Z/4/743/7	νοσερῶν αἰτίων ῥᾷον τῶν ἄλλων ἀνέξεται σωμάτων. μάλιστα 
-Z/4/743/8	γὰρ δὴ τὰ κακόχυμα πρὸς τῶν τοιούτων αἰτίων ἐξελέγχεται  
-Z/4/743/9	ῥᾳδίως, ὡς ἂν ἤδη καὶ καθ' ἑαυτὰ πλησίον ἥκοντα νόσων. 
-Z/4/743/10	οὕτω μὲν ὑπὸ τῶν ἔξωθεν ἡμῖν προσπιπτόντων καὶ λυπούν-
-Z/4/743/11	των τὸ σῶμα δυσάλωτός ἐστιν ἡ εἰρημένη διάθεσις. ὅτι 
-Z/4/743/12	δ' οὐδ' ὑπὸ τῶν τῆς τροφῆς περιττωμάτων εὐάλωτος 
-Z/4/743/13	ὑπάρχει νόσοις, ὧδ' ἂν καὶ τόδε μάλιστα μάθοις, εἰ λογίσαιο 
-Z/4/743/14	μήτε πλῆθος ἐν τῇ τοιαύτῃ φύσει μήτε κακοχυμίαν [οὐδε-
-Z/4/743/15	μίαν] ἢ ἀθροίζεσθαι ῥᾳδίως ἢ ἀθροισθεῖσαν λυμαίνεσθαί 
-Z/4/743/16	τι τοῖς ζῴοις. ἥ τε γὰρ συμμετρία τῶν φυσικῶν ἐνεργειῶν 
-Z/4/744/1	πρὸς ἀλλήλας καὶ ἡ καθ' ἑκάστην αὐτῶν ἀρετὴ καὶ γί‖νεσθαι 
-Z/4/744/2	κωλύει τὰ περιττώματα καὶ γενόμενα ῥᾳδίως ἐκκρίνει, κἂν 
-Z/4/744/3	εἰ μείνειε δέ ποτε μέχρι πλείονος, ἥκιστα νικᾶται πρὸς 
-Z/4/744/4	αὐτῶν. τὸ μὲν γὰρ ὑπὸ τῶν νοσερῶν αἰτίων ῥᾳδίως 
-Z/4/744/5	νικᾶσθαι ταῖς ἀσθενέσι τε καὶ δυσκράτοις ὑπάρχει φύσεσι, 
-Z/4/744/6	τὸ δ' ἀντέχειν ἐπὶ πλεῖστον ταῖς εὐκράτοις τε καὶ ἰσχυραῖς, 
-Z/4/744/7	ὁποίαν εἶναι τὴν ἀρίστην ἔφαμεν. ἔχεις δ' αὐτῆς ἐν μὲν 
-Z/4/744/8	τοῖς Περὶ κράσεων ὑπομνήμασιν ὡς εὐκράτου τὰ γνωρίσ-
-Z/4/744/9	ματα, κατὰ δὲ τὸ ἑπτακαιδέκατον τῶν Περὶ χρείας μορίων 
-Z/4/744/10	ὡς συμμέτρως ἐχούσης τοῖς ὀργανικοῖς μορίοις, καὶ νῦν 
-Z/4/744/11	δ' ἂν οὐδὲν ἧττον ἐκ τῶν εἰρησομένων ἀναμνησθείης αὐτῶν. 
-Z/4/744/12	ἐπειδὴ γὰρ οὐκ ἐστενωμένον οὐδ' ἁπλοῦν ἀκριβῶς οὐδ' 
-Z/4/744/13	ἄτμητον πρᾶγμα τὴν ὑγίειαν ἐδείξαμεν ἐν τοῖς περὶ αὐτῆς 
-Z/4/744/14	λόγοις, ἀλλ' εἰς ἱκανὸν πλάτος ἐκτείνεσθαι δυναμένην, δοκεῖ 
-Z/4/744/15	μοι καλῶς ἔχειν, εἰ μέλλει χρήσιμος ὁ λόγος ἔσεσθαι τοῖς  
-Z/4/744/16	ἐργαζομένοις τὴν τέχνην, μὴ μόνον τὸ σπάνιον ἐν αὐτῇ 
-Z/4/744/17	σῶμα καὶ οἷον παράδειγμά τι τοῦ Πολυκλείτου κανόνος ἐν 
-Z/4/744/18	τῷ λόγῳ πλάττειν ἀλλὰ καὶ τῶν ἀπολειπομένων μὲν αὐτῆς 
-Z/4/745/1	κατά τι, μὴ μέντοι κατάφωρον ἤδη ‖ καὶ μέγα τὸ σφάλμα 
-Z/4/745/2	κεκτημένων ἀναμνησθῆναι. τό τε γὰρ ἑτοίμως γνωρίζειν 
-Z/4/745/3	τὴν ἀρίστην κατασκευὴν τοῦ σώματος, εἰ καὶ σπάνιος ἡ 
-Z/4/745/4	γένεσις αὐτῆς, καὶ τὸ τὰς ἄλλας ἁπάσας, αἷς ὁμιλοῦμεν 
-Z/4/745/5	ὁσημέραι, διαγινώσκειν ῥᾳδίως οὕτως ἂν μάλισθ' ἡμῖν 
-Z/4/745/6	ὑπάρξαι. τὸ μὲν γὰρ ἄκρως ἐν ἅπασι κατωρθωμένον, ὡς 
-Z/4/745/7	μήτε τῶν ὁμοιομερῶν μήτε τῶν ὀργανικῶν μορίων μηδὲν 
-Z/4/745/8	ἀμέτρως ἔχειν διακείμενον, οὐ πάνυ τι συνεχῶς, ἀλλ' ἐν 
-Z/4/745/9	μακροτέραις χρόνων περιόδοις εἴωθε γίνεσθαι, τὸ δ' ἀπο-
-Z/4/745/10	λειπόμενον βραχὺ τοῦδε κἂν συνεχῶς θεάσαιο. 
-Z/4/745/11	  Τὸ μὲν οὖν ἀκριβῶς εὔκρατον μέσον ἐστὶν 
-Z/4/745/12	ἁπαλοῦ τε καὶ σκληροῦ καὶ δασέος καὶ ψιλοῦ τριχῶν καὶ 
-Z/4/745/13	φλέβας εὐρείας ἔχοντος ἢ στενὰς καὶ σφυγμοὺς μεγάλους 
-Z/4/745/14	ἢ μικρούς. τὸ δ' ἀκριβῶς σύμμετρον τοῖς ὀργανικοῖς μο-
-Z/4/745/15	ρίοις ἑνὶ κεφαλαίῳ περιληφθὲν οἷόσπερ ὁ Πολυκλείτου κανὼν 
-Z/4/745/16	ὑπάρχειν ἐλέγετο. ὅσα δ' ἤδη θερμότερα τοῦ προσήκοντός 
-Z/4/745/17	ἐστιν, οὐ μὴν πολλῷ γε, καὶ ψυχρότερα δὴ καὶ ξηρότερα 
-Z/4/746/1	καὶ ὑγρότερα ‖ μετρίως ἤ τι μέρος ἓν οὐκ ὀρθῶς δια-
-Z/4/746/2	πεπλασμένον ἔχοντα, ταῦτα σύμπαντα καὶ πλεονεκτεῖν ἐνίοτε 
-Z/4/746/3	δόξειεν τοῦ συμμέτρου. αὐτίκα τὸ μὲν σκληρότερον αὐτοῦ 
-Z/4/746/4	σῶμα δυσπαθέστερόν ἐστιν ἅπασι τοῖς ἔξωθεν αἰτίοις, τὸ  
-Z/4/746/5	δ' ἁπαλώτερον τοῖς ἔνδοθεν. οὕτω δὲ καὶ τὸ μὲν πυκνό-
-Z/4/746/6	τερον τοῖς ἔξωθεν, τὸ δ' ἀραιότερον τοῖς ἔνδοθεν. τὸ γοῦν 
-Z/4/746/7	ὑφ' Ἱπποκράτους εἰρημένον ἐν τῷ Περὶ τροφῆς· ”Ἀραιότης 
-Z/4/746/8	σώματος εἰς διαπνοήν, οἷς πλεῖον ἀφαιρέεται, ὑγιεινότερον, 
-Z/4/746/9	οἷς δ' ἔλασσον, νοσερώτερον“ περὶ τῶν ἐκ τῆς τροφῆς 
-Z/4/746/10	περιττωμάτων εἰς ὑγίειαν καὶ νόσον συντελούντων εἴρηται. 
-Z/4/746/11	οὐ γὰρ δὴ περί γε τῶν ὑγιεινῶν ἁπλῶς ἢ νοσερῶν σωμάτων 
-Z/4/746/12	ἐν ἐκείνῳ τῷ βιβλίῳ προὔκειτο λέγειν αὐτῷ, ἀλλὰ περὶ 
-Z/4/746/13	πάντων τῶν ἐκ τῆς τροφῆς γινομένων ἀγαθῶν τε καὶ 
-Z/4/746/14	κακῶν τὸν λόγον ποιούμενος εὐλόγως ἐμνημόνευσε καὶ τῶν 
-Z/4/746/15	ὅσον ἐπὶ τοῖς ἐξ αὐτῆς περιττώμασιν ὑγιεινῶν καὶ νοσερῶν 
-Z/4/746/16	σωμάτων. τὸ μὲν γὰρ ἀραιότερον ὑγιεινότερον, ὅσον ἐπὶ 
-Z/4/746/17	τοῖσδε, τὸ δὲ πυκνότερον νοσερώτερον. ἔμπαλιν δὲ τοῖς 
-Z/4/747/1	ἔξωθεν αἰτίοις ἅπασι τὸ μὲν ἀραιότερον εὐαλωτότερον, ‖ τὸ 
-Z/4/747/2	δὲ πυκνότερον δυσπαθέστερον. ὥστε τὸ σύμμετρον σῶμα 
-Z/4/747/3	πρὸς τοῖς ἄλλοις ἀγαθοῖς οὐδ' ἀραιὸν ἢ πυκνὸν ἔχομεν 
-Z/4/747/4	εἰπεῖν ἀλλ' ὥσπερ τῶν ἄλλων ὑπερβολῶν μέσον, οὕτω καὶ 
-Z/4/747/5	τῶνδε· πλεονεκτεῖ 〈δὲ〉 κατά τι τῶν ὑπερβαλλόντων 
-Z/4/747/6	ἑκάτερον. τὸ μὲν γὰρ πυκνότερον ἧττον τοῖς ἔξωθεν αἰτίοις 
-Z/4/747/7	εὐάλωτον, τὸ δ' ἀραιότερον τοῖς ἔνδοθεν. ἀμφοτέροις δὲ 
-Z/4/747/8	δυσάλωτον ἀκριβῶς μὲν οὐκ ἂν εὕροις οὐδέν, μετρίως δέ  
-Z/4/747/9	πως τὸ μέσον τῶν ὑπερβολῶν ἁπασῶν, ὃ δὴ καὶ πάντων 
-Z/4/747/10	ὑγιεινότατον τῶν σωμάτων εἶναί φαμεν. οὕτω δὲ καὶ τὸ 
-Z/4/747/11	μὲν ξηρότερον τοῦ συμμέτρου σῶμα τοῖς ὑγραίνουσιν αἰτίοις 
-Z/4/747/12	ἅπασίν ἐστι δυσαλωτότερον, τὸ δ' ὑγρότερον τοῖς ξηραίνουσιν. 
-Z/4/747/13	ὥσθ' ὅπερ ἐλέχθη μικρῷ πρόσθεν, οὐ πάντη πάντων ἐστὶ 
-Z/4/747/14	δυσπαθέστατον τὸ μέσον, ἀλλ' ἑκάστου μὲν καθ' ἕν τι χεῖρον, 
-Z/4/747/15	ἁπάντων δ' αἱρετώτατον. ὅτι δ' οὐκ ἀναγκαῖον ἢ μέγα τὸ 
-Z/4/747/16	τοιοῦτον ἢ μικρὸν ἀλλὰ μέσον ὑπάρχειν, εἴρηται μὲν κἀν 
-Z/4/747/17	τοῖς Περὶ κράσεων, οὐδὲν δ' ἧττον εἰρήσεται καὶ νῦν. ὡς 
-Z/4/747/18	τὸ μὲν μέγα καὶ διὰ πλῆθος ὕλης, τὸ δὲ σμικρὸν καὶ διὰ 
-Z/4/748/1	βραχύτητα γίνεται τοιοῦτον, ‖ ὥσπερ ἀνδριὰς μέγας μὲν ἐκ 
-Z/4/748/2	χαλκοῦ πολλοῦ, σμικρὸς δ' ἐξ ὀλίγου, σύμμετρον δ' εἶναι 
-Z/4/748/3	τοῖς μορίοις ἑκάτερον οὐδὲν κωλύει. καὶ δὴ καὶ σῶμα τὸ 
-Z/4/748/4	μὲν μήτε πυκνὸν ἐπιδήλως μήτ' ἀραιὸν μήτε σκληρὸν μήτε 
-Z/4/748/5	μαλακὸν μήτε λάσιον μήτε ψιλὸν τριχῶν εὐκρατότατόν ἐστιν, 
-Z/4/748/6	ὁπηλίκον ἂν ᾖ μεγέθει. εἰ δὲ καὶ τὰς συμμετρίας τῶν 
-Z/4/748/7	ὀργανικῶν μορίων τὰς πρὸς ἄλληλα σώζοι, κάλλιστόν τ' ἂν 
[0057]  [024]  []  []

-Z/4/748/8	οὕτως ἰδέσθαι καὶ κατωρθωμένον ἐν τῇ κατασκευῇ τελέως 
-Z/4/748/9	ὑπάρχοι. τὸ δὲ μεῖζον τοῦ δέοντος ἢ σμικρότερον κατὰ 
-Z/4/748/10	διττὰς αἰτίας γίνεται, τὸ μὲν μεῖζον ἢ διὰ πλεονεξίαν ὑγρότη-
-Z/4/748/11	τος ἢ ὕλης, τὸ δ' ἔλαττον ἢ διὰ ξηρότητα κρατοῦσαν ἢ ὕλης 
-Z/4/748/12	ἔνδειαν. αὔξησις μὲν γάρ, ἔστ' ἂν τὰ ὀστᾶ κρατυνθῇ, 
-Z/4/748/13	κρατύνεται δ' ἐπὶ σμικρῷ μεγέθει δι' ὕλης ἔνδειαν ἢ ξηρό- 
-Z/4/748/14	τητα. καὶ τοίνυν καὶ παύεται τῆς αὐξήσεως ἢ πρωϊαίτερον 
-Z/4/748/15	ἢ ὀψιαίτερον ἕκαστον ἐπὶ διττῇ προφάσει· ὥστ' οὐχ ἁπλῶς 
-Z/4/748/16	οὔτε τὸ μέγεθος ὑγρότητος σημεῖον οὔθ' ἡ σμικρότης ξηρό-
-Z/4/748/17	τητος· ἀλλ' εἰ τὸ μὲν μέγα καὶ μαλακὸν εὐθὺς ὑπάρχει, τὸ 
-Z/4/748/18	δὲ σμικρὸν σκληρόν, εἴη ἂν οὕτω τὸ μὲν ὑγρὸν, τὸ δὲ 
-Z/4/749/1	ξηρόν. ἀλλ' εἰ ‖ ταῦτ' ἀχώριστα, περιττὸν εἰς μέγεθος ἢ 
-Z/4/749/2	σμικρότητα βλέπειν. ἀρκεῖ γὰρ τὰ τῶν κράσεων ἴδια γνω-
-Z/4/749/3	ρίσματα. διῄρηται δ' ἐπὶ πλέον ὑπὲρ αὐτῶν ἐν τοῖς Περὶ 
-Z/4/749/4	κράσεων. εἴπερ οὖν ταῦθ' οὕτως ἔχει, τὴν ἀρίστην κατα-
-Z/4/749/5	σκευὴν ἐν δυοῖν τούτοιν θετέον, εὐκρασίᾳ μὲν τῶν ὁμοιο-
-Z/4/749/6	μερῶν, συμμετρίᾳ δὲ τῶν ὀργανικῶν.  